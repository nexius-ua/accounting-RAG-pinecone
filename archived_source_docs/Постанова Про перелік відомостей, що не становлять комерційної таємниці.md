# КАБІНЕТ МІНІСТРІВ УКРАЇНИ

## ПОСТАНОВА

### від 9 серпня 1993 р. N 611

Київ

---

## Про перелік відомостей, що не становлять комерційної таємниці

Відповідно до частини другої статті 30 Закону України "Про підприємства в Україні" Кабінет Міністрів України **ПОСТАНОВЛЯЄ**:

Установити, що комерційну таємницю не становлять:

- установчі документи, документи, що дозволяють займатися підприємницькою діяльністю та її окремими видами;
- інформація за всіма встановленими формами державної звітності;
- дані, необхідні для перевірки обчислення і сплати податків та інших обов'язкових платежів;
- відомості про чисельність і склад працюючих, їхню заробітну плату в цілому та за професіями й посадами, а також наявність вільних робочих місць;
- документи про сплату податків і обов'язкових платежів;
- інформація про забруднення навколишнього природного середовища, недотримання безпечних умов праці, реалізацію продукції, що завдає шкоди здоров'ю, а також інші порушення законодавства України та розміри заподіяних при цьому збитків;
- документи про платоспроможність;
- відомості про участь посадових осіб підприємства в кооперативах, малих підприємствах, спілках, об'єднаннях та інших організаціях, які займаються підприємницькою діяльністю;
- відомості, що відповідно до чинного законодавства підлягають оголошенню.

Підприємства зобов'язані подавати перелічені у цій постанові відомості органам державної виконавчої влади, контролюючим і правоохоронним органам, іншим юридичним особам відповідно до чинного законодавства, за їх вимогою.

---

Прем'єр-міністр України
Перший заступник Міністра Кабінету Міністрів України
**Л. КУЧМА**
**В. НЕСМІХ**
